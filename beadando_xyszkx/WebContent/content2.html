<!DOCTYPE html>
<html>
<head>
<meta charset="UTF-8">
<title>A hóbagoly megjelenése</title>
</head>
<body>
<h1>Megjelenése</h1>
<p>Méretben majdnem eléri az uhu (Bubo bubo) nagyságát. A kifejlett egyedek testhossza 52-70 centiméter, szárnyfesztávolsága 126-145 centiméter. A tojó egy ötödével nagyobb, mint a hím. A hím egyedek 52-64 centiméter hosszúak, míg a tojók 59-70 centiméteresek is lehetnek. A testtömeg alakulása is hasonló a két ivarnál. A kifejlett hóbaglyok tömege 0,7-2,95 kilogramm közötti. A kisebb testű hímek tömege 700-2500 gramm, míg a testesebb tojók 780-2950 gramm tömegűek.</p>
<p>A hím tollazata majdnem teljesen fehér. A tojó tollazata fehér, sötéten mintázva, ami jó álca költéskor. A fiókák tollazata szürke színű.</p>
<p>Feje - mint minden bagolyfajé - kerek. Fekete csőrének tövét sűrűn beborítják az apró pehelytollak. Szemei sárga színűek.</p>
<p>Lábait egészen a lábujjakig sűrű, fehér tollazat borítja. Ezzel a tollazattal mintegy hócipőszerűen védi lábait a hideg ellen, miközben a havon ül.</p>
</body>
</html>